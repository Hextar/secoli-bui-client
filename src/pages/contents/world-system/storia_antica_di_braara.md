<h2 id="StoriaAnticaDiBraara" class="anchor">Storia antica di Braara</h2>

Secoli e secoli fa, popoli di **umani colonizzatori** raggiunsero via mare le fertili coste del continente
di Braara: tutto ciò di cui si ha memoria di questa impresa, è che l'enorme flotta venne schiantata dalla più grande tempesta mai vista.

I **Dorsten**, signori e guide dei colonizzatori, cercarono di riprendere il mare ma la tempesta, sempre
inspiegabilmente violenta, li respinse. Dalla madrepatria non giunsero più navi e questa fu
l'occasione che spinse i sottoposti dei Dorsten a rivoltarsi contro i loro signori, generando un
conflitto che presto si estese a tutta Braara e coinvolse anche i **Valah**, popolazione indigena già
attaccata dal principio dai nuovi arrivati.
Il conflitto durò per oltre un secolo, creando faide e rancori che persistono ancora oggi. Fu quando
la guerra perse di significato, diventando un inutile spreco di vite e risorse, che finalmente si
intavolarono le trattative di pace.

I più importanti signori delle quattro fazioni che si erano venute a creare si riunirono in un luogo
antico, sacro agli dèi, conosciuto come **Vetta d'Avorio**. Qui si stabilirono le condizioni della pace.
Il giorno della stipula del **Trattato d'Avorio** fu così importante che venne scelto come un nuovo
inizio e la conta degli anni fu azzerata. Ciò accadeva esattamente 320 anni fa e vide la nascita delle
regioni, dei confini e di alcune delle leggi che ancora oggi sono in vigore.
A garanzia del trattato fu costruita nel luogo della firma la cittadella di **Rocca d'Avorio**, custodita dai più alti sacerdoti delle chiese che si fecero garanti del trattato di fronte a tutti gli dèi.

Questo evento segnò quindi la nascita di quattro fazioni: la nobile **Louren**, la ricca **Velantes**,
l'industriosa **Dorsten** e la selvaggia **Valah**, tutte governate da un unico sovrano, eletto dai più
importanti nobili delle fazioni riunite a Rocca d'Avorio.
In questi tre secoli quasi venti sovrani si sono succeduti sul trono, sono state fondate grandi città,
sono nate corporazioni e gilde che controllano l'economia, i mestieri e le arti arcane.

Circa trent'anni fa il neonato **culto di Asherat, l'Unico dio**, scacciò da Rocca d'Avorio le più alte
cariche dell'antica chiesa di Braara: il **Tetrarchos**, che venerava i 4 dèi.
Nel corso del tempo la **Chiesa dell'Unico**, inizialmente tollerante verso tutte le divinità diverse da Asherat, si fece man mano più restìa ad accettare qualsiasi credo differente.