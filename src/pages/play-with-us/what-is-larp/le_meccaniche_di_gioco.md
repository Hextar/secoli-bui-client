<h2 id="LeMeccanicheDiGioco" class="anchor">Le meccaniche di gioco</h2>

Sia i live oneshot che la campagna sono gestiti da un regolamento caratterizzato da **_chiamate_** e manuali.  \
**I manuali** sono l’equivalente dei manuali per il gioco di ruolo. Quelli della Campagna Secoli Bui contengono la storia del mondo, delle grandi e piccole fazioni, il commercio, le religioni e altre meccaniche affini. 

Al loro interno troverai una serie di linee guida e regole da seguire per costruire un determinato personaggio: un mago, un sacerdote, un guerriero e così via, di una determinata razza, fede e stile di vita. 

Insieme alle linee guida per costruire un dato personaggio, utilizzabili o meno a seconda dell’evento, ci sono anche le regole legate esclusivamente all’evento larp in sé. Si tratta di regole di comportamento gestite con le _chiamate_, delle parole o frasi specifiche che hanno un significato ben preciso per chi le sente. 

Ecco due esempi:

* **_Vacci piano:_** si utilizza all’interno di un discorso o come frase a sé stante. I giocatori e le giocatrici lo utilizzano quando, in una scena di combattimento o di scontro verbale, non si trovano a proprio agio in quella data situazione. Quando qualcuno dice “vacci piano” chiunque sia il destinatario di quella chiamata è **obbligato** a moderare i toni di una conversazione o ad interrompere dell’eventuale contatto fisico. 
* **_Tutto qui?_**: il diretto opposto di _vacci piano_: in questo caso si chiede all’altro più azione in un combattimento o scontro verbale. Il _tutto qui?_ è un invito e chi lo ascolta **se vuole** può rincarare le dosi o continuare come stava facendo in precedenza. 

Non preoccuparti se le meccaniche sembrano complesse: non solo abbiamo preparato dei brevi manuali che ti spiegheranno tutto ma anche in gioco **potrai sempre chiedere aiuto ai master**. Ricorda: l’importante è divertirsi nel rispetto degli altri e di te stesso! 
