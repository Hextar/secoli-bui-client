<h2 id="IlGiocoDiRuoloDalVivo" class="anchor">Il Gioco di Ruolo dal Vivo</h2>

Il Larp (_Live Action Role Play_) o GRV (_Gioco di Ruolo dal Vivo_) è un’evoluzione del gioco di ruolo da tavolo (o GDR) trasposta in un sistema le cui caratteristiche principali sono la recitazione costante in un determinato setting e l’assenza del master come guida narrativa. 

I setting di un evento larp o _live_ possono essere davvero di tutti i tipi a seconda del genere della storia in cui ci si immerge: un terreno, un castello, una nave, edifici vari ed eventuali ma anche una singola stanza o perfino un unico tavolo. Esistono live a tema fantasy, storico, medievale, fantascientifico, tratti dal mondo videoludico, investigativo e così via. 

La differenza con il gioco di ruolo da tavolo tuttavia, è che le giocatrici e i giocatori coinvolti in un evento larp si immergono totalmente nei panni del personaggio che andranno ad interpretare, recitando quella parte dall’inizio alla fine dell’evento e intrecciando il loro fato con quello di altri personaggi/giocatori. 

Il gioco, quindi, diventa quasi totalmente privo della figura del _master_, l’artefice della trama e colui o colei che nel corso del gioco di ruolo da tavolo funge da voce narrante e guida per i giocatori. Nel corso di un evento larp quindi, i giocatori giocheranno in un setting e una storia pensata da dei master, talvolta con dei ruoli assegnati dai master, tuttavia dal momento dell'ingresso in gioco saranno gli unici artefici del destino del proprio personaggio. 

Nel corso del gioco i master resteranno comunque in mezzo ai giocatori, mimetizzati e in disparte, come arbitri silenziosi per monitorare l’andamento del gioco e il buon utilizzo delle regole.